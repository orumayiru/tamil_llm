{'title': 'கூடங்குளம் அணுக்கழிவு மதுரையில் அழிப்பா?', 'text': "பாபா அணுசக்தி ஆராய்ச்சி மையம் மதுரை அருகே ஆய்வு மையத்துக்கான பணிகளை துவக்கி உள்ளது. அதுவும் தேனியில் உள்ள 'நியூட்ரினோ' அணு துகள் ஆய்வு மையமும் அணு உலைக் கழிவுகளோடு தொடர்பானதா என்கிற சந்தேகம் கிளம்பி உள்ளது.\nநியூட்ரினோ ஆய்வுக்காக தேனி, பொட்டிப்புரம் மலையில் ரூ. 1,350 கோடி செலவில் 'நியூட்ரினோ அணு துகள் ஆய்வு மையம்' அமைக்கப்படும் பணிகள் தொடங்கியிருக்கின்றன. இப்பணியில் பாபா அணு சக்தி ஆராய்ச்சி மையம், கல்பாக்கம் இந்திரா காந்தி அணு ஆராய்ச்சி நிலையம் ஆகியவை இருப்பதால் அணுக்கதிர் வீச்சு தொடர்பானவை நடக்கின்றனவோ என்கிற சந்தேகம் கிளம்பி உள்ளது. அதனால், அத்திட்டத்தை மக்கள் எதிர்த்தார்கள். ஆனாலும், மத்திய அரசு அங்கு ஆரம்பக் கட்டப் பணிகளை தொடங்கி இருக்கிறது.\nஇந்தச் சூழலில் கடந்த ஜூலை மாத இறுதியில் பாபா அணு ஆராய்ச்சி மையத்தின் சிவில் இன்ஜினியரிங் டிவிஷன் சார்பில் ஒரு டெண்டர் அறிவிப்பு வெளியிடப்பட்டது. அதில் மதுரை மாவட்டம், மதுரை தெற்குத் தாலுகா வடபழஞ்சி கிராமம் ஐ.ஐ.சி.எச்.இ.பி. (International Conference on High Energy Physics) சைட்டில் டிடெக்டர் லேபரட்டரிக்காக ரூ.5.5 கோடியில் கட்டடம் கட்டும் பணிக்காக டெண்டர் கோரப்பட்டது. 'ஐ.ஐ.சி.எச்.இ.பி. சைட்' என்று அந்த டெண்டரில் குறிப்பிடப்பட்டுள்ள இடம், கடந்த 2 ஆண்டுகளுக்கு முன்பு உயராற்றல் இயற்பியல் மையம் அமைக்க மத்திய அரசுக்கு வழங்கப்பட்ட இடம்.\nஇந்தத் திட்டத்தை இந்திய அறிவியல் தொழில்நுட்பத் துறையோ, நியூட்ரினோ ஆய்வு மையமோ அறிவிக்காமல் நேரடியாக பாபா அணு ஆராய்ச்சி மையம் அறிவித்திருப்பது அந்தப் பகுதி மக்களுக்கு சந்தேகங்களை ஏற்படுத்தி உள்ளது. 'கூடங்குளம் அணு உலையில் உருவாகும் அணுக் கழிவுகளை இங்கே வைத்துப் பாதுகாக்கப் போகிறார்கள் என்றும், கூடங்குளத்தில் அணுக்கதிர் வீச்சு ஏற்பட்டால், அதன் தாக்கம் மதுரையில் இருக்கிறதா? என்று அறிவதற்கான டிடெக்டர் அமைக்கப் போகிறார்கள்' என்றும் மக்களிடம் சந்தேகம் ஏற்பட்டுள்ளது."},
{'title': 'ஜெயலலிதாவுடன் சோ திடீர் சந்திப்பு', 'text': 'சென்னை தலைமைச் செயலகத்தில், தமிழக முதல்வர் ஜெயலலிதாவை, அரசியல் விமர்சகர் சோ ஞாயிற்றுக்கிழமை திடீரென சந்தித்துப் பேசினார். இந்த சந்திப்பு சுமார் அரை மணி நேரம் நீடித்தது.\nபேரறிஞர் அண்ணாவின் 105-வது பிறந்தநாள் நிகழ்ச்சியில் ஜெயலலிதா பங்கேற்றுவிட்டுத் திரும்பிய சிறிது நேரத்தில் இந்த சந்திப்பு காலை 11.30 மணி அளவில் நடைபெற்றது.\nநாடாளுமன்ற தேர்தல் நெருங்கி வரும் வேளையில், தமிழகத்தில் அரசியல் கூட்டணி அமைப்பதற்கான மறைமுக பேச்சுவார்த்தைகளை சில அரசியல் கட்சிகள் ஏற்கெனவே தொடங்கிவிட்டன. ஆனால், அதிமுக தனித்துப் போட்டியிடும் என்று ஜெயலலிதா ஏற்கெனவே திட்டவட்டமாக அறிவித்துள்ளார்.\nகுஜராத் முதல்வர் நரேந்திர மோடி, பாரதிய ஜனதா கட்சியின் பிரதமர் பதவிக்கான வேட்பாளராக அறிவிக்கப்பட்டுள்ளார். அவர், தன்னுடன் சுமுகமான உறவைப் பேணி வரும், தமிழக முதல்வர் ஜெயலலிதாவிடம் தனது கட்சிக்கு ஆதரவு தரக்கோரும் வாய்ப்பு ஏற்பட்டுள்ளது.'},
{'title': 'பொய் வழக்குகளுக்கு அச்சப்பட மாட்டேன்: விஜயகாந்த்', 'text': 'தமிழக முதல்வர் ஜெயலலிதா குறித்து அவதூறாகப் பேசியதாக தொடரப்பட்ட வழக்கில், தஞ்சை நீதிமன்றத்தில் புதன்கிழமை ஆஜரான தேமுதிக தலைவர் விஜயகாந்த், தாம் பொய் வழக்குகளுக்கு அச்சப்பட்டது இல்லை என்று தெரிவித்தார்.\nகடந்த ஆண்டு தஞ்சையில் தேமுதிக சார்பில் நடைபெற்ற பொதுக்கூட்டம் ஒன்றில், முதல்வர் ஜெயலலிதா குறித்து அவதூறாகப் பேசியதாக, தஞ்சாவூர் அமர்வு நீதிமன்றத்தில், அரசு வழக்குரைஞர் குப்புசாமி வழக்கு தொடர்ந்தார்.\nஇந்த வழக்கில் 8 முறை வாய்தா வாங்கி, நீதிமன்றத்தில் ஆஜராவதை விஜயகாந்த் தவிர்த்து வந்தார். இதையடுத்து நீதிபதி சேதுமாதவன், பிணையில் வரக்கூடிய பிடியாணை பிறப்பித்ததையடுத்து, புதன்கிழமை நீதிமன்றத்தில் விஜயகாந்த் ஆஜரானார். அப்போது, அவரது வழக்குரைஞர் அளித்த பிடியாணையை ரத்து செய்யக்கோரும் மனுவை நீதிபதி ஏற்றுக்கொண்டார்.\nபின்னர், முதல்வரை அவதூறாகப் பேசியதாக உங்கள் மீது குற்றம் சாட்டப்பட்டுள்ளது. அதனை நீங்கள் ஏற்றுக்கொள்கிறீர்களா என்று நீதிபதி கேட்டதற்கு, அந்தக் குற்றச்சாட்டை மறுப்பதாக விஜயகாந்த் தெரிவித்தார். இதையடுத்து வழக்கு விசாரணையை நவம்பர் 28-ஆம் தேதிக்கு நீதிபதி ஒத்திவைத்தார்.'},
{'title': 'தமிழை வழக்கு மொழியாக்க நடவடிக்கை: தலைமை நீதிபதி உறுதி', 'text': 'தமிழ்நாட்டிலுள்ள கீழமை நீதி மன்றங்களில் தமிழை கட்டாய மொழியாக்க நடவடிக்கை எடுக்கப்படும் என்று தலைமை நீதிபதி (பொறுப்பு) ராஜேஷ் குமார் அகர்வால் உறுதியளித்தார்.\nஇதைத் தொடர்ந்து, சென்னை உயர் நீதிமன்ற வளாகத்தில் போராட்டம் மேற்கொண்டுவந்த வழக்குரைஞர்கள் கு.ஞா.பகத்சிங், மு.வேல்முருகன் மற்றும் இறை.அங்கயற்கண்ணி ஆகிய மூவரும் தங்கள் உண்ணாவிரதத்தை வாபஸ் பெற்றனர்.\nசென்னை உயர்நீதிமன்ற வழக்கு மொழியாக தமிழை அங்கீகரிக்க வலியுறுத்தி வழக்குரைஞர்கள் 3 பேர் உயர்நீதிமன்ற வளாகத்தில் திங்கள்கிழமை காலவரையற்ற உண்ணாவிரதப் போராட்டத்தைத் தொடங்கினர்.\nதமிழை உயர்நீதிமன்ற மொழியாக்கக் கோரும் 2006-ம் ஆண்டின் தமிழக சட்டப்பேரவை தீர்மானத்துக்கு குடியரசுத் தலைவர் ஒப்புதல் வழங்க வேண்டும். அரசியலமைப்புச் சட்டத்தில் உயர் நீதிமன்றங்களின் மொழி ஆங்கிலம் என இருப்பதை திருத்தம் செய்து அந்தந்த மக்களின் தாய்மொழியே உயர் நீதிமன்றங்களின் மொழி என மாற்றம் செய்ய வேண்டும்.'},
